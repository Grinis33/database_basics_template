# Загальні терміни теорії графів
* Граф — це сукупність об'єктів із зв'язками між ними. Об'єкти розглядаються як _вершини_, або _вузли_ графу, а зв'язки — як _дуги_, або _ребра_. Для різних областей використання види графів можуть відрізнятися орієнтовністю, обмеженнями на кількість зв'язків і додатковими даними про вершини або ребра. Ребра графа можуть бути _направленими_ або _ненаправленими_. Наприклад, якщо вершини будуть представляти людей на вечірці, і існуватиме ребро між двома людьми, якщо вони потиснули руки, тоді цей граф є ненаправлений, оскільки будь-яка особа A може потиснути руки із особою B лише якщо B також потисне руки із A. На противагу цьому, якщо будь-яке ребро від особи A до персони B означатиме, що персоні A подобається B, тоді цей граф буде направленим, оскільки таке вподобання не обов'язково буде взаємним. Перший тип графів називатиметься _неспрямованим_ графом, а ребра в свою чергу називатимуться _неспрямованими_ ребрами в той час як другий тим графів називатиметься _спрямованим_ (орієнтованим) графом (орграфом) і ребра називатимуться _спрямованими_ (орієнтованими) ребрами.
* Маршрут (шлях) в графі — скінченна або нескінченна послідовність ребер в якій кожні два сусідні ребра мають спільну вершину. _Довжина маршруту_ дорівнює кількості ребер у ньому (причому кожне ребро вказується стільки разів, скільки воно зустрічається в даному маршруті).
* Цикл — замкнутий ланцюг, для орграфів цикл називається контур.
* Цикл в орграфі — це простий шлях довжини не менше 1, котрий починається і закінчується в одній і тій самій вершині.
* Дерево — зв'язний граф без циклів.
* Степінь (валентність) вершини — кількість ребер графа G, що інцидентні вершині x.
* Висяча вершина — вершина, степінь якої дорівнює 1.
* Вага ребра — значення, поставлено у відповідність даному ребру зваженого графа. Зазвичай вага — дійсне число, в такому випадку його можна інтерпретувати як «довжину» ребра.
* Відстань між двома вершинами графа — найменша довжина шляху, що з'єднує ці вершини.
* Гамільтонів граф — граф, в якому є _гамільтонів цикл_.
* Гамільтонів шлях — простий _шлях_ в графі, що містить всі вершини графа точно по одному разу.
* Гамільтонів цикл — простий _цикл_ в графі, що містить всі вершини графа точно по одному разу.
* Геометрична реалізація — фігура, вершинам якої відповідають вершини графа, ребрам — ребра графа, і ребра у фігурі поєднують вершини, що відповідають вершинам в графі.
* Геометричний граф — плоска фігура з вершин — точок площини і ребер — ліній, що з'єднують деякі пари вершин. Може зображати багатьма способами будь-який граф.
* Доповнення графа — граф над тою самою множиною вершин, що і початковий, але вершини з'єднані ребрами тоді і тільки тоді, коли в початковому графі ребра немає.
* Зважений граф — граф, кожному ребру якого поставлено у відповідність деяке значення (вага ребра).
* Зв'язність. Дві вершини в графі зв'язні, якщо існує (простий) ланцюг, що їх з'єднує.
* Зв'язний граф — граф, в якому всі вершини зв'язані.
* Ізольована вершина — вершина, степінь якої дорівнює 0 (тобто не існують ребра інцидентні до неї).
* Ізоморфізм. Два графи називаються ізоморфними, якщо існує перестановка вершин, при якій вони збігаються. Іншими словами, два графи називаються ізоморфними, якщо існує взаємооднозначна відповідність між їх вершинами і ребрами, така що зберігається суміжність та інцидентність.
* Інцидентність — поняття, що використовується тільки для ребра і вершини: якщо v1,v2 — вершини, а e = (v1,v2) — ребро, що їх з'єднує, тоді вершина v1 і ребро e інцидентні, вершина v2 і ребро e також інцидентні. Дві вершини (або два ребра) інцидентними бути не можуть. Для позначення найближчих вершин (ребер) використовується поняття суміжності.
* Каркасний підграф (кістяк) — підграф, що містить всі вершини.
* Матриця досяжності орграфа — матриця, що містить інформацію про існування шляхів між вершинами орграфа.
* Матриця інцидентності графа — матриця, значення елементів якої характеризуються інцидентністю відповідних вершин графа (по вертикалі) та його ребер (по горизонталі). Для неорієнтованого графа елемент приймає значення 1, якщо вершина і ребро, що відповідають йому, інцидентні. Для орієнтованого графа елемент приймає значення 1, якщо інцидентна вершина є початок ребра, значення -1, якщо кінець; в інших випадках (в тому числі і для петель) значенню елемента присвоюється 0.
* Матриця суміжності графа — матриця, значення елементів якої характеризується суміжністю вершин графа. При цьому, значенню елемента матриці присвоюється кількість ребер, які з'єднують відповідні вершини (тобто які інцидентні обом вершинам). Петля вважається одразу двома з'єднаннями для вершини, тобто до значення елемента матриці в такому випадку треба додавати 2.
* Ліс — множина дерев, або незв'язний граф без циклів.
